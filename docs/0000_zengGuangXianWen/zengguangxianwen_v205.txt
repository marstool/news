
增广贤文第5段开始
增广贤文第5段开始
增广贤文第5段开始

擊石原有火，不擊乃無煙。
為學始知道，不學亦徒然。
莫笑他人老，終須還到老。
但能依本分，終須無煩惱。
君子愛財，取之有道。
貞婦愛色，納之以禮。
善有善報，惡有惡報。
不是不報，日子不到。
人而無信，不知其可也。
一人道好，千人傳實。
凡事要好，須問三老。
若爭小可，便失大道。
年年防飢，夜夜防盜。
學者如禾如稻，不學者如蒿如草。
遇飲酒時須飲酒，得高歌處且高歌。
因風吹火，用力不多。
不因漁父引，怎得見波濤。
無求到處人情好，不飲從他酒價高。
知事少時煩惱少，識人多處是非多。
入山不怕傷人虎，只怕人情兩面刀。
強中更有強中手，惡人須用惡人磨。
會使不在家豪富，風流不用着衣多。
光陰似箭，日月如梭。
天時不如地利，地利不如人和。
黃金未為貴，安樂值錢多。
世上萬般皆下品，思量唯有讀書高。
世間好語書說盡，天下名山僧佔多。
為善最樂，為惡難逃。
羊有跪乳之恩，鴉有反哺之義。
你急他未急，人閒心不閒。
隱惡揚善，執其兩端。
妻賢夫禍少，子孝父心寬。
既墜釜甑，反顧無益。
翻覆之水，收之實難。
人生知足何時足，人老偷閒且是閒。
但有綠楊堪系馬，處處有路透長安。
見者易，學者難。
莫將容易得，便作等閒看。
用心計較般般錯，退步思量事事難。
道路各別，養家一般。
從儉入奢易，從奢入儉難。
知音說與知音聽，不是知音莫與彈。
點石化為金，人心猶未足。
信了肚，賣了屋。
他人觀花，不涉你目。
他人碌碌，不涉你足。
誰人不愛子孫賢，誰人不愛千鍾粟。
莫把真心空計較，五行不是這題目。
與人不和，勸人養鵝。
與人不睦，勸人架屋。

增广贤文第5段结束
增广贤文第5段结束
增广贤文第5段结束

